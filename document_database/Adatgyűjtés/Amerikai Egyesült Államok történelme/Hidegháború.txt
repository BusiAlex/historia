A II. világháború után két igazi nagyhatalom maradt a világpolitikában: az Egyesült Államok és a
Szovjetunió.
 Az Egyesült Államok gazdasági nagyhatalom maradt, a világ ipari termelésének közel felét adta.
Területén nem folyt háború, területe természetes védettséget élvezett („óceánpajzs”), mindemellett
pedig az addig ismert legpusztítóbb fegyver birtokosa 1945-től, az atombombáé.
 A Szovjetunió gazdasága gyenge lábakon állt a világháború végén, hatalmas emberveszteség és
anyagi veszteség érte a háborúban, mégis abszolút katonai nagyhatalom maradt Európában: több
milliós szárazföldi hadsereggel rendelkezett a veszteségek ellenére is, amellyel a háború végén KKözép-Európát megszállva tartotta.
 A két szuperhatalom között a háború éveiben jó együttműködés alakult ki, szövetségesek voltak a
szélsőjobboldali tengelyhatalmak ellenében, amit a háború alatti találkozók, konferenciák is jeleztek.
1945. februárjában zajlott a jaltai konferencia Sztálin, Roosevelt és Churchill részvételével, amelyen
már a háború utáni rendezés volt a fő kérdés. A jaltai konferencián született többek között
megállapodás arról, hogy a háború után a háborús bűnösöket felelősségre vonják. Itt fogadták el azt
az alapelvet is, hogy minden felszabadított ország maga dönthet majd politikai rendszeréről
(önrendelkezés elve), illetve hogy Németország és Ausztria közös megszállás alá kerül („a három
nagy„ és Franciaország megszállása alá).
1945. július-augusztus során ülésezett a potsdami konferencia (Sztálin mellett Nagy-Britanniát ekkor
már Attlee, az Egyesült Államokat Harry Truman elnök képviselte). Itt született döntés arról, hogy a
felszabadított területeken SZEB-ek (Szövetséges Ellenőrző Bizottságok) jönnek létre, amelyek
feladata a politikai viszonyok normalizálása, a szabad választások előkészítése a jaltai elvnek
megfelelően. Elvileg négyhatalmi részvételt határoztak meg minden SZEB esetében – gyakorlatilag
azonban a helyi megszálló erők akarata érvényesült később.
A háború után azonban a megfogalmazott elvek sérülnek: a Szovjetunió ugyanis az általa megszállt
országokban a SZEB-eken keresztül kommunista pártokat igyekezett hatalomra juttatni. Sztálin célja
az volt, hogy itt is szovjet típusú, egypárti, kommunista rendszerek alakuljanak ki. A Szovjetunió
gyakorlatilag befolyási övezetét igyekezett ezzel kiterjeszteni K-Közép-Európában. A Jaltában
elfogadott önrendelkezés elvét figyelmen kívül hagyva, saját politikai rendszerét akarta ráerőlteti a
szovjet hadsereg által felszabadított országokra.
1946-ban Churchill fultoni beszédében figyelmeztetett először erre a tendenciára: beszédében arról
szólt, hogy a Balti-tengertől az Adriáig „vasfüggöny” ereszkedett le Európában, amely mögött keleten
„új zsarnokság” van születőben, diktatórikus rendszereket kényszerítenek rá az országokra, szemben
a Jaltában megfogalmazott közös elvvel. A Churchill által használt vasfüggöny kifejezés a hidegháború
egyik meghatározó fogalma lett. Sztálin a beszéd után háborús uszítónak nevezte egykori
szövetségesét, és a korábbi szövetségesek viszonya kezdett megromlani, feszültté válni.
3. A kényszerű együttműködés évei
1947-ig a feszültség ellenére még nincs nyílt szakítás a szövetségesek között, viszonyukat a
kényszerű együttműködés jellemzi több kérdésben.
1. Az egyik ilyen kérdés az ENSZ (Egyesült Nemzetek Szervezete) létrehozása volt: az I. világháború
végén létrejött Népszövetséget váltotta fel az új nemzetközi békefenntartó szervezet, amely 1945.
júniusában San Franciscóban jött létre. 50 ország képviseletével alakult meg, székhelye New York
lett. Az ENSZ fő célja a háborús konfliktusok megelőzése, a nemzetközi béke és biztonság
fenntartása.
Az ENSZ két fő alapszerve a Közgyűlés, amelyben minden tagállam képviseltetve van, és a Biztonsági
Tanács, amelynek 5 állandó tagja (Egyesült Államok, Szovjetunió, Kína, Nagy-Britannia és
Franciaország) és 10 rendszeresen változó tagja van. Az 5 állandó tag mindegyike vétójoggal
rendelkezett, döntés csak teljes egyetértés esetén születhetett.
2. A második együttműködési pontot a nürnbergi per jelentette 1947-ben. A per során nemzetközi
hadbíróság ítélt a náci háborús bűnösök fölött háborús bűnök, emberiség elleni bűntettek miatt. A
nürnbergi per volt első eset a történelemben, amikor ilyen vádakkal ítéltek el embereket, korábban
olyan vádpontok alapján, mint pl. népirtás bíróság még nem ítélt.
3. A harmadik területét az együttműködésnek a II. világháborút lezáró békék jelentették. A békéket
1947. február 10-én Párizsban írták alá. A világháborúban német csatlós államokkal kötöttek békét,
és általában a háború előtti állapotokat állították vissza (pl. Magyarország esetében trianoni
határokat, bár újabb elcsatolások is történtek). A vesztesekre az okozott háborús károkért jóvátételt
róttak ki (általában 300-350 millió dollár). A békékhez kisebbségvédelmi rendelkezéseket nem
csatoltak.
A békék igazi nyertese a Szovjetunió volt, mivel területe jelentősen gyarapodott (Csehszlovákiától
Kárpátalját, Romániától Bukovinát és Besszarábiát, Finnországtól Leningrád környékét kapta meg).
A német békeszerződés kérdésében azonban a nagyhatalmak nem tudtak megállapodni, ez már
jelezte a szovjet-amerikai viszony feszültségét. Németország továbbra is négyhatalmi megszállás alatt
maradt, ahogy a német főváros, Berlin is négy megszállási övezetre oszlott.
4. A hidegháború kibontakozása és jellemzői
A fultoni beszéd után az amerikai vezetés is egyre inkább felfigyelt a Szovjetunió ténykedésére. A
Szovjetunió által megszállt országokban a kommunista pártok tevékenysége egyre aktívabbá vált, a
szovjet vezetésű SZEB-eken keresztül a moszkvai vezetés egyre nyíltabban támogatta 1946-tól a
kommunista pártok megerősödését. 1947-ben ez Görögországban már polgárháborús viszonyok
kialakulásához vezetett a kommunista szimpatizánsok és a demokratikus berendezkedés hívei
között.
1947. márciusában erre a tendenciára és a görögországi eseményekre reagált Harry Truman elnök
kongresszusi beszéde, amelyben az ún. Truman-doktrína (elv) fogalmazódott meg. A Trumandoktrína lényege a feltartóztatás politikája: Truman határozottan szembeszállt a szovjet
terjeszkedéssel, és nyilvánvalóvá tette, hogy az Egyesült Államok kész segítséget nyújtani minden
országnak, amelynek népére diktatórikus rendszert akarnak rákényszeríteni.
Gyakorlatilag innen számítható a nyílt szembenállás, a hidegháború kezdete. A Truman-elv
meghirdetésétől kezdve az Egyesült Államok és a Szovjetunió viszonya tartósan megromlott, feszültté
vált, kettejük szembenállása pedig meghatározta a világpolitikát.
A hidegháborúban gyakorlatilag két értékrend, két politikai felfogás, ideológia került szembe
egymással.
Az egyik oldalt képviselték alapvetően az Egyesült Államok és nyugat-európai, demokratikus
berendezkedésű államok, ahol nem érvényesült az elnyomás, biztosították az alapvető politikai,
emberi és polgári jogokat. A Szovjetunió és a kommunista berendezkedésű országok a nyugat
szemében mindennek ellenkezőjét képviselték: ezeket az országokat az elnyomás és megfélemlítés,
az egyéni szabadságjogok korlátozása és a diktatúra jellemezte.
A másik oldalt a Szovjetunió és az általa megszállt K-közép európai országok jelentették (a
szocialista tömb vagy tábor). Felfogásuk szerint a nyugati, tőkés országok imperialista (saját
birodalmukat építő) országok, amelyek befolyásuk alá akarják vonni a demokrácia jelszava alatt a
szabad államokat. Miközben tehát demokráciáról beszélnek, valójában a nyugat a demokrácia
ellensége. A Szovjetunió és szocialista országok képviselik ezzel szemben az igazi demokráciát, ők
azok, akik az imperialista törekvésekkel szemben védelmezik a szabadságot.
A hidegháború lényege az, hogy a két tábor között állandó a feszültség (a híressé vált kommunista
szlogen szerint: „a nemzetközi helyzet fokozódik”), de újabb háborúra (világméretű, harmadik
világháborúra) nem kerül sor. Mindkét oldal az elrettentésre törekszik alapvetően (kölcsönös
elrettentés politikája), ennek jegyében óriási összegeket fordítanak fegyverkezésre, főként nagy
pusztító hatású fegyverek gyártására, mint pl. az atombomba, vagy a későbbiekben a
hidrogénbomba. A fegyverkezési versenyben felhalmozott arzenált azonban egyik fél sem meri
használni: tisztában vannak ugyanis azzal, hogy az ellenfélnek lenne ideje ugyanolyan erősségű
csapást mérni a másikra, így egy háborús konfliktusnak nem lenne igazi győztese. A későbbi
amerikai elnök, Eisenhower szavaival:
„Az atomfegyverek igazából nem fegyverek, hanem politikai eszközök, amelyek a
„szuperhatalomságot” katonai tekintetben „ámítássá” degradálják, mert ha használatba kerülnek,
végső soron a „szuperség” és a hatalom együtt szűnik meg… Ha egy helyiségben, amelynek padlóját
benzin borítja, két olyan ember ül, akik egyikének öt gyufája van, míg a másiknak csak négy, az első
gyufaszál meggyújtása után minden további kalkuláció érdektelen.”
A hidegháború ugyanakkor nem jelenti azt, hogy háborús konfliktusok egyáltalán nincsenek. A
hidegháború története során számos helyi konfliktus zajlott, amelyek lényegében a két
szuperhatalom szembenállásnak megnyilvánulásai voltak. Ilyen volt pl. az 1950-es években zajló
koreai háború, vagy az 1960-as,70-es években zajló vietnami háború. Mindkét háborúban az
Egyesült Államok által támogatott demokratikus erők és a Szovjetunió által támogatott kommunisták
harca zajlott, a háború tétje pedig az volt, hogy milyen politikai berendezkedés alakul ki az adott
államokban.
Szintén jellemzője a hidegháború történetének a feszült, háborúval fenyegető és a békésebb, a
feszültség csökkenésével járó enyhülési periódusok váltakozása. A hidegháború időszakának kezdeti
éveit 1947-1953. között például a feszült viszony jellemezte, majd Sztálin halálával 1953-tól kezdetét
vette az első enyhülési periódus, amely az új főtitkár, Nyikita Hruscsov nevéhez fűződik („hruscsovi
olvadás”). Ez természetesen csak időleges volt, Hruscsov a belpolitikai problémák miatt igyekezett a
külpolitikai feszültséget csökkenteni: amint a Szovjetunió belpolitikai helyzete stabilizálódott, és a
fegyverkezési versenyben sikerült az Egyesült Államok fölé kerekedni (1958 – az első Szputnyik
sikeres kilövése), a feszültség újból kiújult.
5. Integrációs (egységesülési) folyamatok a hidegháborúban
A hidegháborús szembenállás mindkét oldalon erősítette az összefogás igényét. Ennek köszönhetően
több nemzetközi szervezet jött létre a gazdasági, politikai, katonai összefogás jegyében.
a. Gazdaság
1947. júniusában az Egyesült Államok meghirdette a Marshall-tervet (George Marshall amerikai
külügyminiszter tervezete), amely a háború utáni Európa gazdasági talpra állítását célozta. A terv
lényegében egy az Egyesült Államok által nyújtott gazdasági segítség volt (90%-ban segély, 10%-ban
kölcsön), főként áruszállítások formájában. A terv az európai gazdaság stabilizálására irányult, illetve
a világgazdasági kapcsolatok helyreállítására. A Szovjetunió azonban az általa megszállt országoknak
megtiltotta a csatlakozást, tartva attól, hogy az amerikai befolyás erősödéséhez vezetne. A tervnek
köszönhetően a résztvevő országok gazdasága gyorsan stabilizálódott, és gazdaságuk fejlődéséhez
vezetett.
1949-ben a Marshall-tervre válaszul jött létre a szocialista országok gazdasági összefogása, a KGST
(Kölcsönös Gazdasági Segítségnyújtás Tanácsa). A KGST lényege a szocialista tömb országai közötti
áruforgalom, műszaki segítségnyújtás, szakemberképzés, tapasztalatcsere volt. Ezekben az
országokban a szovjet gazdaságpolitikai elképzelések (tervgazdálkodás, kollektivizálás) érvényesültek.
b. Katonai összefogás
A katonai összefogás hátterében Németország helyzetének rendezetlensége állt. Németország
továbbra is a négy hatalom megszállása alatt állt, ahogy a német főváros, Berlin is négy megszállási
zónára (amerikai, angol, francia és szovjet) oszlott. Bármilyen intézkedésre is került sor, ahhoz a
négy hatalom egyetértése kellett.
A három nyugati zóna 1948-ban egyesült, ugyanebben az évben a nyugati hatalmak valutareformot
kezdeményeztek: a gazdasági helyzet stabilizálása és az infláció megfékezése érdekében bevezették a
német márkát. A Szovjetunió nem értett egyet a lépéssel, és válaszul blokád alá vonta Berlin nyugati
hatalmak által megszállt részét. Ez az ún. első berlini válság volt az első, összecsapással fenyegető
konfliktushelyzet a hidegháború történetében. A nyugati hatalmak végül légihídon keresztül oldották
meg a blokád alá vont városrészek ellátását, a szovjetek pedig nem merték vállalni a fegyveres
összecsapást, a szállító repülőgépek lelövését. A blokád több hónapig tartott így is.
A válsághelyzet felgyorsította Németország felbomlását. 1949-ben kis eltéréssel két különálló német
állam született: a nyugati megszállók területén kikiáltották az NSZK (Német Szövetségi Köztársaság)
születését, a szovjetek által megszállt országrészen pedig az NDK (Német Demokratikus Köztársaság)
születését. A megosztott Németország és benne a megosztott Berlin a hidegháborús szembenállás
kifejezője lett.
Az erősödő nemzetközi feszültség tette indokolttá a szorosabb katonai együttműködést. 1949.
áprilisban megalakult az amerikabarát országokat tömörítő katonai szervezet, a NATO (Észak-atlanti
Szerződés Szervezete). A tagállamokban közös katonai támaszpontokat hoztak létre, és a szerződés
alapító okirata szerint bármely tagállamot is ér esetleg szovjet támadás, közösen lépnek fel ellene, az
egész szervezet elleni támadásnak tekintik.
A szovjet tömb katonai összefogására 1955-ben került sor. Kialakulásának hátterében az osztrák
államszerződés állt. Ausztria a háború után Németországhoz hasonlóan négyhatalmi megszállás alá
került. A Szovjetunió az ausztriai szovjet csapatokkal való kapcsolattartásra hivatkozva
állomásoztatott szovjet csapatokat Magyarországon, Lengyelországban, Romániában. 1955-ben
azonban Ausztriát semleges államnak nyilvánították, a közös megszállás véget ért, így a szovjet
csapatoknak is el kellett hagyni Ausztriát. Gyakorlatilag ezzel a Szovjetunió jogalapja megszűnt pl. a
magyarországi szovjet csapatok további állomásoztatására is. Természetesen a Szovjetunió nem akart
kivonulni a szovjet tömb egyetlen államából sem, ezért született meg a Varsói Szerződés szervezete.
A Varsói Szerződés a szocialista államokat tömörítő katonai szervezet volt, a szervezet szabályzata
értelmében bármely tagállam területén állomásozhattak szovjet csapatok. Ez alapján a szovjet
megszálló csapatok továbbra is a szocialista országokban maradhattak, lényegében legálissá vált a
szovjet katonai jelenlét.
c. Politikai összefogás
A szovjet oldalon a Truman-elvre adott válaszként 1947. szeptemberében alakult meg a Kominform
(Kommunista és Munkáspártok Tájékoztató Irodája) nevű szervezet, amely a szocialista országok
politikai irányítását fogta össze. A Kominform központja Moszkva volt, az itt hozott döntések
kötelező érvényűek voltak a helyi szocialista államfők számára. Lényegében a Kominform utasításai
alapján zajlott le 1947-49. között a kommunista pártok hatalomátvétele Kelet-Közép-Európában, és a
szovjet típusú kommunista diktatúra kiépítése.
6. Hidegháborús válsághelyzetek
1948 – az első berlini válság (ld. föntebb)
1956 – a szuezi válság (ld. az 1956-os tételben!)
1961. augusztus – a második berlini válság, a berlini fal építése (a szovjet főtitkár, Hruscsov 1959.
óta folyamatosan sürgette Berlin helyzetének rendezését. A szovjet vezetést lényegében zavarta,
hogy az NDK-ból sokan emigráltak a jobb életkörülményeket biztosító NSZK-ba Nyugat-Berlinen
keresztül. Hruscsov ezért a nyugati megszállók kivonulását követelte Berlinből, Berlin teljes átadását
az NDK-nak. A fiatal amerikai elnök Kennedy tárgyalt róla, de nem engedett Berlin kérdésében, ezért
1961. augusztus 13. a szovjet vezetés utasítására megkezdődött a Nyugat-Berlint körülvevő berlini fal
építése. A berlini fal a bipoláris világ és a hidegháború szimbóluma lett.
1962. október – a karibi válság, a hidegháború történetének talán legsúlyosabb válsághelyzete (a
szovjetek nagy hatótávolságú rakétákat telepítettek az Egyesült Államok szomszédságában lévő, 1959
óta kommunista államba, Kubába. A rakéták telepítése közvetlen fenyegetés volt az Egyesült Államok
számára, számos amerikai nagyvárosra mérhettek volna csapást a szovjetek velük. Kennedy ezért a
rakéták kivonására szólította fel Hruscsovot, és blokád alá vonták Kubát. Mind a NATO, mind a Varsói
Szerződés országait mozgósították, ilyen közel még sosem volt a 3. világháború lehetősége. 13 napig
tartott a feszültség, végül Hruscsov visszarendelte a szállítóhajókat, Kennedy pedig feloldotta a
blokádot. Ismét bebizonyosodott, hogy a tényleges háborút egyik fél sem meri kockáztatni.)