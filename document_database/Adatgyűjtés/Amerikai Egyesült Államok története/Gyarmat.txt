A spanyolok elsőként érkeztek a mai USA területére, amikor Kolumbusz második útján, 1493. november 19-én kikötött Puerto Ricón. Floridát 1513-ban érték el először. A spanyol expedíciók sorra fedezték fel az Appalache-hegységet, a Mississippit, a Grand Canyont, a Nagy-síkságot. 1540-ben Hernando de Soto részletesen feltárta a délkeleti régiót, ugyanekkor Francisco Vásquez de Coronado Arizonán keresztül eljutott egészen Kansasig. A leigázott aztékokon meggazdagodott új-spanyolországi gyarmat észak felé terjeszkedve sorra hozta létre a kis településeket, amelyek közül több népes várossá fejlődött: ilyen volt a texasi San Antonio, az új-mexikói Albuquerque, az arizonai Tucson, vagy a kaliforniai Los Angeles.

A 17. században létrejött Új-Hollandia (Nieuw Nederland) a mai New York területén és a Hudson-folyó völgyében. A hollandok főleg prémmel kereskedtek. A gyarmat elzárta a tőlük délre fekvő Új-Anglia terjeszkedési lehetőségét, ezért 1667-ben, a második angol–holland háború után Anglia elcserélte suriname-i cukorültetvényeit a hollandok észak-amerikai kolóniájára. A vallásilag toleráns, pragmatista szemléletű hollandok hosszú időn át hatással voltak az amerikai politikai és kulturális életre. Az eredeti, új-hollandiai eredetű családok közé tartoznak többek között a Rooseveltek, de holland származású volt többek között Martin Van Buren elnök is.

Franciaország hatalmas területekre terjesztett ki befolyását Észak-Amerikában 1534 és 1763 között, melyet egyszerűen Új-Franciaországnak (Nouvelle-France) neveztek el, 1608-tól az északi Québec lett állandó fővárosa. Noha észak–déli kiterjedése jelentős volt a Mexikói-öböltől a Szent Lőrinc-folyó torkolatáig, beleértve Acadiát is, kolóniáik népessége azonban csekély maradt. Az új-franciaországi Kanadában főleg prémkereskedelemmel foglalkoztak, itteni nagyobb városaik Québec, Montréal és Acadia voltak. A „kanada” szót ekkoriban még csak egy kis tartományi terület használta a Szent-Lőrinc folyó körzetében, a mai értelemben vett Kanada mint állam majd csak az 1800-as években alakul ki. A franciák a Mississippi és az Illinois folyók mentén mezőgazdasági kolóniákat létesítettek és megalapították New Orleans-t Mobile-t és Biloxit. Az anyaország elvárásaiból fakadó érdeksérelmek miatt 1688 és 1763 között összesen négy francia–indián háború alakult ki (köztük az irokéz közösséggel vívott ún. „hódháborúk”, 1629 és 1701 között, melyet az Anna brit királynő elleni követett). Ezekkel párhuzamosan Új-Franciaország és a brit „tizenhárom gyarmat” között is alakultak ki konfliktusok: az első, az ún. „Vilmos király háborúja” 1689–1697 között zajlott (ez része volt a pfalzi örökösödési, vagy kilencéves háborúnak), melyet az 1697-es ryswicki szerződés zárt le. Az ezt követő rövid békeidőszakot az „Anna királynő háborúja” (1702–1713) váltotta, melyben végül a britek elcsatolták Nova Scotiát, az utrechti béke értelmében. A további brit expanziót megakadályozandó, a franciák felépítették Cape Breton Island-en Louisbourg erődjét, mely a Szent Lőrinc-folyó bejáratát volt hivatott védeni. Ez a „György király háborúja” (1744–1748) idején elesett, de a békekötés után visszakerült francia kézre.

A 17. században az európaiak már több szövetségi rendszert hoztak létre az őslakosokkal: a franciák a vabanaki konföderációval, míg az angolok az irokézekkel. Az európai hétéves háború idején – melynek amerikai ágát a britek francia és indián háborúnak hívják (1754–1763) – a győztes britek végül annektálták többek között a mai Kelet-Kanadát, illetve a tizenhárom gyarmat határvonalát is meghatározták az 1763-as párizsi békeszerződésben. Miután a szerződés szerint a franciák elvesztették területeiket Britannia és Spanyolország javára, ezt követően az északkeleti, acadiai francia telepesek az immár spanyol Louisiana-ba (1763–1803) menekültek és létrehozták a máig élő cajun kultúrát. A brit domínium növekvő adói, sarcai ellen fellázadt amerikai gyarmatok, jelentős francia katonai segítséggel, új jogokat és területi követeléseket szereztek maguknak, melyeket az amerikai függetlenségi háborút lezáró 1783-as párizsi béke szavatolt. A Francia Köztársaság, majd császárság az első két koalíciós háborúban – az ún. francia függetlenségi háborúkban (1792–1802) – megpróbálta visszaszerezni Louisiana-t, mely 1800-ban formailag sikerült is: az 1795-ös bázeli békeszerződés után, 1800–1801-ben megkötött harmadik San Ildefonso-i békeszerződés értelmében, 1803 novemberében a spanyolok átadják Louisiana-i területüket Párizsnak. Ennek végrehajtása idején azonban már más geopolitikai helyzet állt elő a második koalíciós hadjáratok idején, ezért – 1803 közepén a brit hadiflotta dominanciája miatt az ellátási útvonalakat katonailag védhetetlennek ítélte – Napóleon 1803 decemberében eladta azt az Egyesült Államoknak, így Franciaország végérvényesen, minden észak-amerikai kontinentális birtokát elvesztette.