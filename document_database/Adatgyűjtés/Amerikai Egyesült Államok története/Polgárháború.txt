Az amerikai polgárháború 1861. április 12-én kezdődött, amikor a kb. százezres hadsereggel bíró Konföderáció elfoglalta a Sumter-erődöt. A támadásra reagálva Lincoln április 15-én felszólította a tagállamokat hogy küldjenek csapatokat „az Unió megőrzésére”. Az első nagyobb fegyveres összecsapásra július 21-én került sor a Bull Run folyónál. A csatát a déliek nyerték, de mindkét fél számára nyilvánvalóvá vált, hogy a háború jóval hosszabb és véresebb lesz, mint amire korábban számítottak. 
A háború hamarosan két színtérre vált szét: keletire és nyugatira. Nyugaton az Unió került fölénybe, a jelentősebb csatákat (mint a perryville-i vagy a shilohi) megnyerte, a hajózható folyószakaszokat pedig ellenőrzése alatt tartotta. Keleten az első nagyobb ütközetet elveszítették az északiak. Az új főparancsnok, George B. McClellan megszervezte a Potomac hadsereget, de az ún. Virginia-félszigeti hadjáratban nem tudta elfoglalni a déliek fővárosát, Richmondot; ezután pedig a hétnapos csatában a Robert E. Lee tábornok által vezetett Észak-Virginiai hadsereg visszavonulásra kényszerítette. 1861 végén és 1862 elején mindkét fél erőt gyűjtött, és az Unió hozzálátott, hogy kiűznie a délieket a határállamokból. 1862 őszén a déliek marylandi hadjárata az antietami vereség után kudarccal zárult. Lee tábornok 1862 végén a fredericksburgi, 1863 májusában pedig a chancellorsville-i diadallal ismét a déliek felé billentette a mérleget, bár legjobb parancsnoka, Stonewall Jackson belehalt a saját katonái által véletlenül okozott sebesülésébe. Lee Pennsylvania, az Unió szíve felé indult, de 1863. július 1-3-án a gettysburgi csatában nem sikerült megsemmisítenie az északi erőket és seregével nehézségek árán tudott visszavonulni Virginiába. Történészek egy csoportja ezt a pillanatot tekinti a polgárháború fordulópontjának, mások ettől az értelmezéstől mereven elzárkóznak.
Eközben a hátországban Észak hadiipara a munkások lőszergyárakba való átirányításával és a sűrű vasúthálózat kihasználásával jelentős módon felfejlődött. Bővült a külkereskedelem, az Unió elsősorban Nagy-Britanniától vásárolt iparcikkeket gyapotért és élelmiszerért cserébe. Több ezer brit önkéntes is érkezett az északi hadseregbe (és néhány a délibe is). Az uniós flotta blokád alatt tartotta a Konföderáció kikötőit, de a blokádot rendszeresen áttörték a gyorsjáratú konföderációs gőzhajók, az úgynevezett blokádtörők, amelyek dohányt és gyapotot exportálva olyan hiánycikkeket importáltak, mint fegyver, lőszer, alapanyagok és élelmiszer. 1864 végére az Unió a blokádot megszilárdította és az ellenséges kikötőket egy kivételével elfoglalva lényegében elvágta a Konföderáció külkereskedelmét.
1863. július 4-én az Ulysses S. Grant vezette Tennessee hadsereg vicksburg erődjének bevételével ellenőrzése alá vonta a Mississippi folyót és kettévágta a Konföderáció területét. Ezután felmentette a chickamaugai csatavesztés után Chattanoogában ostrom alá került Cumberland hadsereget. Lincoln a győzelmek elismeréseképpen vezénylő tábornokká nevezte ki Grantet, aki a nyugati hadszíntér csapatait William Sherman tábornok parancsnoksága alá helyezte, maga pedig Washingtonba ment. Stratégiája szerint 1864 tavaszán öt uniós hadsereg egyidejű támadásával kellett volna összeroppantani a Konföderációt, ebből azonban kettő sohasem indult el. 1864 áprilisában Grant frontális támadásokkal akarta kivéreztetni Lee-t és felmorzsolni az ellenállást. A nagyarányú veszteségek miatt az északi közvélemény ellene fordult, ezért a hadjárata a Richmond előtti erődítményrendszeren kifulladt. 1864 júniusában a déliek fővárosát keletről megkerülte és Petersburg vasúti és ipari csomópontján keresztül akarta elfoglalni. A tíz hónapig tartó petersburgi ostromban Lee az erődítményrendszer állandó meghosszabbításával, Grant pedig az egyre távolabbi pontokon való áttöréssel igyekezett a győzelmet kicsikarni. Sherman 1864-ben Chattanoogából Atlantáig nyomult előre és döntő győzelmet aratva elfoglalta a várost. A háború végének kilátásával Lincoln hatalmas fölénnyel nyerte meg az 1864-es elnökválasztást. Sherman ezután szinte ellenállás nélkül vonult végig Georgián, Észak- és Dél-Karolinán, útközben felégetve a városokat, és ültetvényeket, lerombolva a hidakat és vasutakat; arra azonban ügyelt hogy a polgári áldozatokat elkerülje. Sherman demonstratív pusztításai megfosztották a Konföderációt legfontosabb ipari és mezőgazdasági területeitől, képtelenné vált ellátni csapatait lőszerrel, egyenruhával vagy lovakkal. 1865. április 2-án a kimerült déli csapatok kiürítették Richmondot. Grant az appomattoxi hadjáratban üldözőbe vette Lee-t, aki 1865. április 9-én maradék 28 ezer katonájával együtt letette a fegyvert. Ezt követően a maradék déli hadseregek is megadták magukat. Az amerikai polgárháború volt a világ első ipari jellegű háborúja, amelyet tömegtermeléssel készült fegyverekkel vívtak, a csapatokat vasúttal mozgatták és a parancsokat távíróval továbbították. A polgári hátország gyárainak, bányáinak, bankjainak háborús célú mozgósítása előrevetítette az első világháborúban alkalmazott módszereket. Az ország történetében máig a legvéresebb háború maradt, amely 750 ezer katona és ismeretlen számú polgári személy életét követelte. A 20-45 év közötti északi férfiak 10%-a, míg a 18-40 közötti déliek 30%-a veszett oda. A háború eredményeképpen eltörölték a rabszolgaságot, a színesbőrű lakosságot állampolgári jogokkal ruházták fel, visszaállították az ország területi egységét és az alkotmányos korlátozásokat félresöpörve kiterjesztették a szövetségi kormány hatalmát.