A német nyelvterület déli és nyugati államaiban kirobbanó "márciusi forradalmat" diákok és értelmiségiek kezdeményezték.[26] Tömegtüntetéseiken német egységet, sajtó- és gyülekezési szabadságot követeltek. A felkeléseket alig koordinálták, de közös céljuk volt, hogy megszabaduljanak a tradicionális, autokrata rendszerektől, amely a Német Szövetség mind a 39 tagállamát jellemezte. Akárcsak Franciaországban, itt is szembekerült egymással a közép- és a munkásosztály és végül a konzervatív arisztokrácia győzedelmeskedett. A forradalmak liberális vezetői közül sokan száműzetésbe kényszerültek.