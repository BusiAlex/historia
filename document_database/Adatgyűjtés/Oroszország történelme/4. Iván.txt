IV. Iván már külpolitikájában is használta a cár megszólítást. Uralkodásának első felét - 1547-1560 közt - pozitív változások jellemezték, ám a második korszak 1560-1584 közt a "véres időket" hozta. A nevében szereplő Groznij szó jelentése rettenetes vagy rettegett, mely kifejezetten negatív tartalmat hordoz. Ám a groznij kifejezés ugyanakkor hatalmasat is jelent, mely viszont a középkori orosz társadalomban egy uralkodót tekintve pozitív jelentéssel bírt.
Tehát IV. Iván megítélése korántsem olyan fekete – fehér mint napjainkban hisszük. Uralkodása második felében zajlott véres cselekedetei, vagyis rettegetté válása alaposabb vizsgálatot igényel. Ezt illetően két elmélet vált ismertté: az egyik szerint a cár veleszületetten volt őrült, így a kormányzásban mások segítették. Tehát uralma alatt született rendelkezései nagyrészt más tanácsadók munkájának eredményei. A másik elmélet szerint viszont ugyan nem volt teljesen "normális", ám mégis képes volt az önálló uralkodásra, tehát kordában tudta tartani hajlamait. Kiemelendő, hogy első felesége Anasztázia Romanova kifejezetten jó hatással volt IV. Ivánra. Ám az is tény, hogy a halálával sokat súlyosbodott Iván állapota. Ma már tudjuk, hogy rendkívüli termete – közel két méteres testmagassága – erős gerincfájdalmakkal gyötörte, mely fájdalmak ellen drogokat használt. Ugyanakkor azt is el kell ismerni, hogy IV. Iván intelligens, tájékozott és a korabeli viszonyokhoz képest művelt uralkodó volt.
Összefoglalva tehát 1547 –ben Oroszország élére egy tehetséges, és intelligens ember lépett, aki egy évtizednyi uralkodás után megváltozott. Felesége elvesztése, testi fájdalmai, és vélhetően veleszületett lappangó agresszivitása, illetve labilis idegrendszere uralkodása második felére felszínre törtek. Csak ekkortól vált valóban rettegetté.