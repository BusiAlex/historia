I. Péter cár nem véletlenül érdemelte ki az utókortól a „nagy” jelzőt, mivel reformjaival és hódításaival modernizálta, majd igazi nagyhatalommá tette, és jelentősen kibővítette az Orosz Birodalmat.
Nagy Péter külpolitikája: Az új cár egyik legfőbb célkitűzése a Balti-tengeri kikötők megszerzése volt, mivel ezen fontos térségben Oroszország nem rendelkezett tengeri kijárattal. Második célja délen a Fekete –tengeri partvidék megszerzése lett, mivel az ifjú cár belátta, itt is szükséges kikötők létesítése, különben birodalma örökre elzárt marad az európai kereskedelemtől. A terjeszkedő jellegű háborúkat így Nagy Péter elsősorban ezen két térség megszerzése érdekében vívta meg.
A Fekete-tengeri Azov megszerzésére indított, 1695-96 közti orosz hadjárat sikertelen volt, mivel az orosz sereg teljes vereséget szenvedett a török tatár erőktől. A második hadjárat ugyanezen térségbe 1698-ban indult, és végre sikert hozott.  (A sikerben szerepet játszott a haderőfejlesztés, nagyarányú flottaépítés és jelentős számú zsoldos alkalmazása is.) A terjeszkedés dicsőségét némileg beárnyékolta, hogy a Fekete-tengeri partvidék később újra a törökök kezére került, és végleges megszerzésére, csak 40 évvel később II. Katalin idején került sor.
Nagy Péter mielőtt hozzáfogott volna a terjeszkedés második célpontjának – a Baltikumnak – a bevételéhez, előbb egy több célt szolgáló nagy európai körutazást tervezett. A körút fő célja egy törökellenes koalíció megszervezése volt, míg másodlagos célként a későbbi modernizációs programhoz szükséges ismeretek és ötletek megszerzését fogalmazta meg az ekkor 25 éves cár. Az 1697-1698 –ban tett utazás - Anglia, Franciaország, Hollandia területein – nagyrészt álruhában zajlott, és jelentős tapasztalatokkal gazdagította Pétert. Ám az elsődleges cél, a török ellenes szövetség helyett végül egy Svédország ellenes összefogás tervével tért haza. Az ötletet II. Ágost lengyel király (1679-1704) vetette fel, és biztosította hozzá a lengyelek mellett a dánok és szászok összefogását is. A terv megnyerte Péter tetszését is, aki azonnal felismerte, hogy amennyiben a szövetség legyőzné a hatalmas svéd hadsereget, úgy Oroszország végre megszerezhetné az olyan régóta áhított Balti-tengeri kijáratot. (Ugyanis a Balti partvidéket Svédország birtokolta.)
Péter tehát az európai körutazásról tettre készen érkezett haza, amit az sem rontott le jelentősen, hogy távollétében fellázadtak uralma ellen a sztrelecek, így nagyszabású terveinek végrehajtása előtt előbb a felkelést kellett levernie. (Összesen 1200 kivégzést rendelt el, bizonyítva, hogy ifjú kora ellenére erős elkötelezettség és határozottság jellemzi.)