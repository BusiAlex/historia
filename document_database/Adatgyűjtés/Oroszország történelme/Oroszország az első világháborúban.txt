Az orosz birodalomnak az elveszített 1904–05-ös orosz–japán háború után fel kellett adnia ázsiai imperialista törekvéseit, és ezért különösen nagy figyelmet szentelt a Balkánnak. A pánszlávizmus eszméje, az a cél, hogy minden szláv népet egyesítsenek, kényszerűen konfliktusba sodorta a cári birodalmat az Osztrák–Magyar Monarchiával és ennek német szövetségesével. Emellett arra is törekedtek, hogy szabad útjuk legyen a Földközi-tengerhez, és állandóan jégmentes kikötőt akartak szerezni a Balti-tengernél. Az elképzelésük az volt, hogy az orosz felségterületre benyúló Kelet-Poroszországot és Nyugat-Poroszország egy részét annektálják. A Földközi-tengerhez vezető úthoz el kellett foglalni a Boszporusz feletti magaslatokat. Emiatt az orosz kormány természetesen feszült viszonyba került Törökországgal, amelynek létezését ez a lépés fenyegette.

Az orosz katonai doktrína fordulópontot élt át a 20. század kezdetén. Az orosz hadvezetés a Franciaországgal kötött szövetség ellenére 1893 óta defenzív álláspontot foglalt el. A terv az volt, hogy a Visztula mögött védekező háborút folytatnak, és a Németország és az Osztrák–Magyar Monarchia által három oldalról körülzárt és ezért nehezen védhető orosz Lengyelországot átmenetileg feladják. Ez megváltozott, amikor 1910-ben az orosz hadügyminiszter, Szuhomlinov kidolgozta a XIX. tervet. Ebben az állt, hogy az oroszok előretörnek Németország felségterületére, hogy csökkentsék a Franciaországra nehezedő nyomást. A miniszter vezető katonai tanácsadója, Jurij Danyilov Kelet-Poroszországot választotta ki az előrenyomulás céljaként, ugyanis délről és északkeletről is támadást lehetett indítani ellene. Kidolgozója nagy elégedetlenségére a politikai és társadalmi rivalizálások a cári hadseregben megakadályozták a terv teljes végrehajtását. Ehelyett kompromisszumos megoldás lépett életbe: az orosz haderőket két hadseregcsoportra osztják, az egyiket Németország, a másikat az Osztrák–Magyar Monarchia ellen vetik be. A végül elfogadott terv két hadsereget állított a német terület alkotta kiszögellés ellen előretörő csoport rendelkezésére. Az elképzelés az volt, hogy a Pavel Rennenkampf tábornok által vezetett 1. (vagy Vilnai) hadsereg a Memeltől nyomul előre egy mindössze hatvanöt kilométeres, a königsbergi erőd és a Mazuri-tavak által határolt fronton, miközben az Alekszandr Szamszonov tábornok által vezetett 2. (vagy Varsói) hadsereg széles, több mint 100 kilométeres arcvonalon délről menetel előre. Ezzel egyidejűleg a Nyikolaj Ivanov által vezetett Délnyugati Front az Osztrák–Magyar Monarchia ellen nyomul előre Galíciában.

A társadalmi helyzet a cári birodalomban régóta kritikus volt, az emberek legnagyobb része nyomorban élt. A cár által irányított egyeduralmi rendszer még a polgárság és a nemesség bizonyos rétegeiből is elégedetlenséget váltott ki.

Az orosz–japán háború és az azt követő recesszió után kitört az 1905-ös forradalom. Az értelmiség nagyobb szabadságokat követelt. A cár tekintélye jelentős mértékben csökkent az országban, és csak a lakosságnak tett engedmények (októberi manifesztum) révén tudta megakadályozni a rendszer összeomlását. Így létrejött az Állami Duma, az első orosz népképviselet. Az alkotmány következtében alig rendelkezett hatásos befolyási lehetőségekkel. De az egyre szélesebb körökhöz eljutó sajtó révén nagy propagandisztikus hatást gyakorolt a népre. Ez egyre erősebben korlátozta a kormány cselekvési szabadságát, ugyanis a liberális képviselők szalonképessé tették az alapvető szembenállást az állammal. Ebben a tekintetben előkészítették a terepet az októberi forradalom erőszakos szélsőbaloldali csoportjai számára. Ezt az ellentétet a cár reakciós politikája és a politikai struktúra modernizálása iránt érzett ellenszenve még nagyobb mértékben kiélezte. Ezzel Oroszország egyre gyengébb autokráciává változott, instabil kormánnyal, amelynek folyamatosan tekintettel kellett lennie a vele ellenséges érzületű közvélemény áramlataira. Bár 1914-ben a háborús helyzetre való tekintettel Oroszországban is egyfajta „belső békét” kötöttek a különböző politikai és társadalmi csoportok, ez a katonai vereségek miatt nem sokáig tartott.

Már 1915-ben tovább nőtt az elégedetlenség a parlamentben, és feszültség keletkezett a dumában, így a cár feloszlatta és a képviselők egy része a rendőri üldözés áldozatává vált. A következő években tüntetésekre és sztrájkokra került sor az egész országban (amelyeket 1916 végéig a cári rendőrség gyorsan levert), egészen az 1917-es februári forradalomig.

Ludendorff tábornok már 1915 januárjában az OHL vezetőjéhez, Erich von Falkenhaynhoz fordult és német beavatkozást követelt, hogy megakadályozzák a szövetségesük összeomlását. Ludendorff átkaroló hadműveletet javasolt az egész keleti front területén. A terv az volt, hogy a Lengyelországban tevékenykedő orosz hadseregeket az osztrákok délnyugat, a németek pedig északnyugat felől több száz kilométer mély katlanba zárják. Falkenhayn túlságosan kockázatosnak találta ezt a tervet, és nem akart csapatokat elvonni a nyugati frontról; továbbá a Conrad által felvázolt tervet támogatta. A támadás célja a javaslat szerint a gyenge pont az orosz Délnyugati Front Dél-Galíciában tevékenykedő 3. hadseregének arcvonalán. Ezen a gyengén védett arcvonalszakaszon az osztrák vezérkari főnök a lehető legnagyobb számbeli fölényt akarta összpontosítani, hogy áttörést érjen el. Ezt a klasszikus, Clausewitzen alapuló, tisztán közvetlen megközelítést alkalmazó tervet Falkenhayn támogatta, csak abban kételkedett, hogy az osztrákok képesek-e végrehajtani is. Ausztria támogatására átdobta a Mackensen vezette 11. hadsereget, amivel a Német Birodalom szám szerint az erők nagyobb részével vett részt a hadműveletben, amely gorlicei áttörés (május 2-től 5-ig) néven vonult be a történelembe és fordulatot hozott a keleti fronton. Az orosz front a német áttörés következtében összeomlott, és az orosz hadsereg kénytelen volt teljesen kiüríteni Lengyelországot. A szétvert 3. hadsereget Les, aki Radko-Dmitrijev helyébe lépett, június közepén végül újra meg tudta szervezni, az arcvonalat azonban nem bírták tartani.

A gorlice–tarnówi katasztrófa után a cári hadsereg először a Sanhoz vonult vissza. Ezeket a védelmi állásokat sem bírták tartani. Mackensen ezután újra csapást mért, június 3-án bevette Przemyślt, június 22-én pedig Lemberget (ma Lviv). Nyikolaj nagyhercegnek parancsot kellett adnia a orosz Lengyelország kiürítésére. Falkenhayn, aki biztonságban akarta tudni Ausztriát (amely Olaszország hadüzenete miatt most veszélybe került) az oroszok újabb heves támadásaitól, úgy döntött, hogy folytatja az offenzívát. Június 3-án Ludendorff azt javasolta, indítsanak kettős átkarolást a szárnyakról. Ehhez megfelelő nagyságú erősítést kért, amellyel, ha bekeríti a lengyel kiszögellésben küzdő orosz hadseregeket, véget vethet a háborúnak keleten. Mackensen a középső arcvonalszakaszon indított támadás mellett állt ki. Falkenhayn egyetértett Mackensennel, utasította Ludendorffot, készítsen elő frontális támadást a balti arcvonalszakaszán Mackensennek a centrumban végrehajtott offenzívája támogatására.

Falkenhayn terve az volt, hogy Mackensent észak felé fordítja, és Ludendorff-fal együttműködésben, aki délkelet felé mér csapást, csapdába ejtik a lengyelországi kiszögellésben tevékenykedő orosz hadseregeket. Ahogy azonban Ludendorff előre látta, a németek összetartó irányú támadása mindössze kiszorította a kiszögellésből az orosz seregtesteket és visszavetette őket kelet felé. A visszavonulás közben az oroszok egyre közelebb kerültek saját bázisaikhoz és tartalékaikhoz, és ellenállásuk is egyre erősödött.

Falkenhayn megkésetten megengedte Ludendorffnak, hogy kísérelje meg, amit már jóval korábban javasolt: széles átkaroló hadműveletet Kovno és Dvinszk felől Vilna irányába. A német 10. hadsereg valójában megközelítette a minszki vasutat, messze Vilnán túl; az oroszok ellenállóereje azonban túl nagy volt Ludendorff csekélyke erői számára, ráadásul a tartalékai is kezdtek kifogyni, és a hónap végére felfüggesztette a hadműveleteit. A Luck felől keleti irányban indított, szeptember végén kezdődő és októberben is folytatódó osztrák támadás nagy veszteségeket szenvedett és semmi eredményt nem ért el. Őszre a keleti front a Rigától kevéssel nyugatra, a Balti-tengertől délen Czernowitzig húzódó vonalon stabilizálódott. Az oroszok a visszavonulásuknak köszönhetően most 700 kilométerrel rövidebb vonalon álltak, mint 1915 tavaszán.

A központi hatalmak elmulasztották a nagy lehetőséget. Ez a kudarc Falkenhayn és Conrad döntésének a következménye volt, hogy közvetlen megközelítéssel próbál sikert elérni keleten. Bár augusztus végére Oroszország súlyos 750 000 fős veszteségeket szenvedett, a hadsereg megmenekült a megsemmisüléstől, és télen újra magára talált. Már 1916 tavaszán – talán túlságosan elsietve – támadást indítottak a Narocs-tónál (ma Naracs-tó), majd jóval nagyobb bizonyítékát adták harcképességüknek a nyáron, a Bruszilov-offenzívával, ami az összeomlás szélére sodorta Ausztriát, és Falkenhayn leváltásához vezetett.

Az orosz főparancsnokság a háborús év veszteségeinek okát a hadianyag hiányában látta. Ezek a készletek akkor vesztek el, amikor az előretörő német csapatok elfoglalták az erődítményeket. A hadianyaggyártás a cári birodalomban nehézkes volt, a magánvállalatokba vetett bizalom a hadsereg állományában csekély, és 1916-ig nem sok tőkét fektettek ebbe az iparágba. Az orosz lőszerszükséglet mintegy ötven százalékát Nagy-Britanniából és az USA-ból fedezték. Mivel a megbízott cégeket teljesen igénybe vette, hogy a világhatalmak szükségleteit fedezzék, a kívánt mennyiségnek csak kis részét tudták leszállítani Oroszországnak. A következő évben az orosz hadfelszerelési ipar két és félszeresére tudta növelni a termelési mutatókat, és a szövetségesek elégtelen segítsége ellenére fedezni tudta a hadsereg szükségleteit.

Mialatt a vezérkar nagy része rezignáltan az egyszerű katonákat hibáztatta minden kudarcért, az orosz hadseregben mégis taktikai változások és fejlődések mentek végbe. Bruszilov korábbi tapasztalatai hatására új koncepciót dolgozott ki. A régi taktika abban állt, hogy szűk, korlátozott méretű szakaszokon összpontosítják a lehető legnagyobb erőket, és hosszú tüzérségi előkészítés után a gyalogságot rohamra küldik az ellenséges állások ellen. Ez nagy veszteségekhez vezetett, anélkül, hogy döntő sikereket értek volna el. Bruszilov képes volt sikeresebb taktikát kidolgozni. Egyfelől több száz kilométer hosszú arcvonalszakaszon több irányból indított támadást. Ezzel megakadályozta, hogy az ellenség gyorsan és tervszerűen ossza el a tartalékait. Másfelől a gyalogságnak a roham közben a lehető legrövidebb távolságok kellett megtennie. Az orosz lövészeknek a naracs-tavi csatáig több száz méteres távolságot kellett megtenniük, Bruszilov viszont a lövészárkokat olyan közel ásatta meg az ellenséges állásokhoz, amennyire lehetséges volt, ennek köszönhetően sikerült meglepni az osztrákokat. A rohamtaktikának ezzel a formájával Bruszilovnak sikerült a cári hadsereg első győzelmes hadműveletét vezetnie 1914 óta. (Egyes történészek szerint az első sikerek után Bruszilov részben visszatért a régi, elavult taktikához (ez magyarázza az orosz gárdahadsereg júliusi támadásának kudarcát is), ami növelte az oroszok veszteségeit. Az alakulatokat továbbra is a régi taktikának megfelelően képezték ki, nem váltottak át a Bruszilov-féle rohamtaktikára. Ennek részben az volt az oka, hogy a hadvezetés konzervatívabb része lebecsülte a hadművelet sikerét, ugyanis az osztrák hadsereg arcvonalszakaszán hajtották végre.)

Az orosz hadvezetés a naracs-tavi offenzíva után a júliusi nagy erejű támadás előkészületeibe kezdett bele: a terv az volt, hogy a fő csapást Evert középső hadseregcsoportja méri a front mologyecsnói szektorában (a Naracs-tótól délre), Kuropatkin északi csoportja pedig befelé tett fordulattal támogatja. Ugyanezen az értekezleten azonban Bruszilov délnyugati csoportját is felhatalmazták, hogy indítson a szándék szerint elterelő támadást a saját szektoraiban. Végül Bruszilov támadása lett az offenzíva messze legjelentősebb hadművelete.

Olaszország, amelyet Ausztria májusi, asiagói offenzívája meglepett, gyors cselekvésre kérte az oroszokat, hogy elvonják az ellenség tartalékait az olasz frontól, az oroszok válaszul újra felgyorsították az előkészületeiket. Bruszilov vállalta, hogy június 4-én megindítja a támadását, azzal a feltétellel, hogy Evert támadása tíz nappal később megindul. Bruszilov négy hadserege (a 8., a 11., a 7. és a 9.) nagyon széles fronton volt elosztva. Az arcvonal északon Lucktól a középső szektorban Tarnopolon és Bucsácson át délen Czernowitzig tartott. Miután először csapást mért a tarnopoli (orosz 11. hadsereg) és a czernowitzi szektorban (9. hadsereg), Bruszilov offenzívája június 4-én teljesen meglepte az osztrákokat, amikor Kalegyin hadserege megindult Luck felé; a védelem azonnal összeomlott, és a támadók előretörtek két osztrák hadsereg között. Ahogy Bruszilov kiszélesítette az offenzívát, az oroszok ugyanekkora sikert arattak a bucsacsi szektorban és a Bukovina területére mért csapásukkal, amely Czernowitz elfoglalásával érte el a tetőpontját. Június 20-ig Bruszilov 200 000 foglyot ejtett. Evert és Kuropatkin azonban, ahelyett, hogy a megbeszélt tervnek megfelelően csapást mértek volna, különböző ürügyeket találtak az időhúzásra. A vezérkar főnöke, Alekszejev ezért megpróbálta átdobni a tétlen páros tartalékait Bruszilovhoz, az oroszok haránt irányú összeköttetési vonalai azonban olyan ritkák és rossz minőségűek voltak, hogy a németeknek volt idejük megerősíteni az osztrákokat, mielőtt Bruszilov elég erős volt ahhoz, hogy kiaknázza a győzelmét. Bár a Bukovinában tevékenykedő csapatai egészen a Kárpátokig folytatták az előrenyomulást, a lucki szektorban tevékenykedő német csapatok (von Linsingen) ellencsapása megakasztotta az oroszok előrenyomulását a döntő ponton. Júliusban további orosz támadások indultak Lemberg irányában Bruszilov középső arcvonalszakaszáról, illetve Kovel felé, Lucktól északnyugatra; szeptember elejére azonban elmúlt a nyári győzelem katonai kiaknázásának lehetősége. Bruszilov kiszorította az osztrákokat Bukovinából, valamint Kelet-Galícia legnagyobb részéből, és hatalmas élőerő- és felszerelésbeli veszteségeket okozott nekik, azonban 1 000 000 főt veszített. Az offenzívájának azonban nagy következményekkel járó közvetett jelentősége volt. Először rákényszerítette a németeket, hogy vonjanak vissza több hadosztályt a nyugati frontról, ahol nagy szükség lett volna rájuk a verduni felőrlő támadásuk folytatásához. Másodszor siettette Románia szerencsétlen hadba lépését.

1917-ben Oroszország kilépett a háborúból. Bár a harctevékenységek miatt súlyos ember- és területveszteségeket kellett elszenvedniük, nem a katonai helyzet volt az orosz birodalom összeomlásának fő oka. Az államnak több gondot okozott a gazdasági krízis, amelyet a háború váltott ki az országban. Ez olyan nagy hatással volt a lakosság moráljára, hogy a dinasztikus monarchia politikai rendszerét a februári forradalom elsöpörte. Mivel azonban a Kerenszkij által vezetett Ideiglenes Kormány sem akarta abbahagyni a háborút, és nem tudott javítani a lakosság helyzetén, bekövetkezett a bolsevikok hatalomátvétele. Az összeomlás az élelmiszerellátás krízisében mutatkozott meg, mind a hadseregben, mind a hátországban. Ez rontotta a csapatok harci morálját, amelyet a korábbi években elszenvedett hatalmas és láthatóan értelmetlen veszteségek is aláástak. Az alakulatok lényégében véve passzívak maradtak a forradalom során.

Az orosz kapitalizmus összeomlásának oka volt a pénzügyi rendszer összeomlása. A háborús erőfeszítések miatt a kormánynak óriási összegekre volt szüksége, hogy a haderőt kiépítse és fenntartsa. A kritikus pont az volt, hogy ezt a kiadott pénzt az államháztartás hogyan szerezze vissza. Erre a hadikölcsön-kampányban látták a megoldást. Ez a megoldás azonban visszaütött, az infláció nagy mértékben megnőtt, így az orosz kormánynak végül csak egy lehetősége maradt az államcsíny elkerülésére: nagy összegű pénzt nyomtattak, hogy az államot finanszírozni tudják. Ez azonban az infláció további növekedéséhez és ennek a gazdaságra gyakorolt destabilizáló hatásához vezetett.

Az oroszok veszteségeit a hiányos statisztikák miatt nehéz megállapítani. Régebben szokás volt mintegy 1 300 000 halottal számoltak. Ez a szám, amennyiben valós adat, megfelelne Franciaország és az Osztrák–Magyar Monarchia veszteségeinek. Ma már magasabbra teszik a történészek Oroszország veszteségeit a keleti fronton. Oroszország a 3 900 000 hadifoglyot is számítva a legtöbb veszteséget szenvedte el: Ausztria 2 200 000 főnyi hadifoglyot veszített. A nyugati fronton összesen 1 300 000 katona esett fogságba, ennek viszont a lövészárok-hadviselés sajátos volt az oka.

