A Nagy Péter után következő 70 esztendőt a történettudomány az „asszonyok uralmának” is szokta nevezni, hiszen a 70 esztendőből 65 év a négy cárnő: I. Katalin, I. Anna, I. Erzsébet és II. Katalin uralkodásával telt.

I. Katalin (1725-1727) után – aki helyett valójában Mensikov és a Legfelsőbb Tanács uralkodott – Nagy Péter trónörökösének, az összeesküvésbe keveredett Alekszej cárevicsnek a fia, II. Péter (1727-1730) került a trónra. (Nagy Péter unokája.) Az új cár alig három éves uralma alatt bosszút állt Mensikovon (számüzette) aki annak idején Katalint és nem őt támogatta a cárrá választásban, majd Moszkvát választotta az ország fővárosának. II. Péter alig 15 évesen halt meg fekete himlőben, így vele kihalt a Romanov-dinasztia férfi ága is.

Az új uralkodó II. Péter halálát követően Nagy Péter féltestvérének, V. Ivánnak a leánya I. Anna (1730-1740) lett. A megkoronázásakor épp 37 éves cárnő nem tűrte a Legfelsőbb Tanács befolyását, és leszámolt a cárok felett addig gyámkodó két legjelentősebb főnemesi családdal a Dolgurokov és Golicin dinasztiával. Anna újra Szentpétervárt tette meg az ország fővárosának A cárnő mérsékelt reformprogramot teremtett, mely folytatta Nagy Péter modernizációját (flottafejlesztés, tűzoltóság, posta létrehozása) de tekintettel volt a nemesség érdekeire is, így például lehetővé tette, hogy minden nemesi családból egy fiú mentesült a katonai szolgálat alól, hogy otthon gazdálkodhasson. 1732-ben létrejött a cári hadapródok testülete, mely nagy lehetőséget biztosított a tanulni vágyó nemesi ifjak számára.

Anna uralkodása alatt jelentős számú összeesküvés szerveződött, a cárnő pedig kemény kézzel torolta meg ezeket a lázadásokat. Mivel Anna uralkodásának elején járványok és éhínségek pusztítottak az országban, csökkentek az adóbevételek. Az adószedők a cárnőtől való félelmükben néha brutális eszközökkel próbálták meg kicsikarni az adót; becslések szerint Anna uralma alatt 30 000 embert száműztek Szibériába.

Anna cárnő utódjául testvére - Jekatyerina Ivanovna – leányának, Anna Leopoldovnának fiát VI. Ivánt jelölte. (VI. Iván apja Antal Ulrik braunschweigi herceg volt.)

VI. Iván (1740-1741) mindössze két hónapos csecsemőként került a trónra, így régensként anyjának Anna Leopoldovnának kellet volna az országot irányítania, ám ő inkább a kabinetre bízta a feladatot. A csecsemő cár névleges uralma mindössze egy évig tartott, mert Nagy Péter és I. Katalin Erzsébet nevű lánya a preobrazsenszkij gárda (állambiztonsági egység) segítségével 1741 végén átvette tőle a hatalmat. I. Erzsébet (1741-1762) uralkodása alatt az igazi hatalom a cárnő tanácsadóinak kezében volt. Razumovszkijt, a cárnő állítólagos férjét nem érdekelte a politika, így ő nem játszott vezető szerepet. Alekszej Petrovics Besztuzsev-Rjumin és Ivan Ivanovics Suvalov rendelkezett a legnagyobb befolyással Erzsébet fölött. Suvalov nem töltött be semmilyen hivatalt sem, de hatalma volt a cárnő felett – ezért is nevezte őt el Voltaire „Oroszország Pompadourjának”.

Az Erzsébet alatti reformok egy része a pénzügyekre vonatkozott, az 1740-es évek pénzügyi válságában ugyanis csökkentették a köztisztviselők fizetését, ugyanakkor eltörölték a fejadót, de megemelték a behozott termékek vámját. A cárnő bankokat hozott létre, melyek segítették a nemesek ipari vállalkozásait. Erzsébet támogatta az oktatást és kultúrát, ennek jeleként Mihail Vasziljevics Lomonoszov, aki elsősorban csillagászként és vegyészként szerzett hírnevet, átszervezte a tudományos akadémiát és 1755-ben megalapította a moszkvai egyetemet.

Az osztrák örökösödési háborúban (1740-1748) Oroszország még tevőlegesen nem vett részt, az udvaron belüli angol-francia párt vitája miatt, ám az 1756 –ban kirobban Hétéves háborúban (1756-1763) már az orosz csapatok harcoltak Ausztria oldalán Poroszország ellen. A harcokban az orosz erők fényes győzelmeket arattak, és 1760 –ban még Berlinbe is be tudtak vonulni, gyakorlatilag megsemmisítve Nagy Frigyes (1740-1786) hadseregét. Ám ekkor az orosz hadvezérek már visszafogták csapataikat, mert közben Erzsébet cárnő már második szélütését próbálta kiheverni, és köztudott volt, hogy az utódjául kiválasztott Péter cárevics – testvérének fia – köztudottan poroszbarát volt. Végül a harmadik szélütést követően, 1762 elején meghalt Erzsébet, Oroszország pedig kilépett a Hétéves háborúból. (Miután Ausztria elvesztette legfontosabb szövetségesét, a háború is elveszett számára, így örökre le kellett mondania Sziléziáról.)

A 34 évesen trónra került III. Pétert (1762) Erzsébet cárné még 1742 –ben jelölte ki utódjául, majd összeházasította Zsófia Auguszta Friderika anhalt-zerbsti hercegnővel (a későbbi II. Katalinnal) A hercegnő bár Brandenburg területén, Stettin városában született egy porosz hercegi családban, mégis gyorsan megtanult oroszul, és már 1744 –ben Oroszországba érkezésekor áttért az ortodox hitre és felvette a Jekatyerina (Katalin) nevet. Katalin céltudatos, becsvágyó nő volt, aki hamar elhatározta, hogy megszerzi az orosz trónt. Hamar befolyásos szeretőket szerzett magának, például Grigorij Orlovot, akinek révén megszerezte magának a tisztikar támogatását

III. Péter rövid uralkodása elején még népszerűségnek örvendett, és a Poroszokkal kötött szövetség megkötése is helyeslésre találta környezetében. A nemesség kötelező állami szolgálat alóli felmentése egyenesen sikeressé tette, ám ekkor nagy hibát követett el. Támogatni kezdte apja ágán rokonainak tekintett holstein-gottorpi fejedelemség uralkodóit, és az aprócska állam ügyeibe avatkozva egy Dánia elleni háborút akart kezdeményezni. (Schleswig visszaszerzése érdekében.) Katalin és a támogatói erre palotaforradalmat robbantottak ki 1762. július 9- (a régi naptár szerint június 28-án). Pétert házi őrizetbe vették ropsai birtokán. Katalin nem akarta megöletni a férjét, ám Alekszej Orlov, Katalin szeretőjének testvére 1762 július 17-én önhatalmúlag mégis meggyilkolt. A hivatalos bejelentés szerint aranyérgörcsben halt meg, ezt azonban mind Oroszországban, mind külföldön erős kétkedéssel fogadták.